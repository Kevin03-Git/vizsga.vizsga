De vajon tényleg gyógyíthat a dorombolás?

A cicák rekeszizmának rezgése, azaz a dorombolás régóta izgatja a kutatókat. A hivatalos álláspont szerint a macskák akkor dorombolnak, ha jól érzik magukat - egyes kutatások szerint a dorombolás eredetileg a szoptató anyamacska és a kölykei közötti kommunikációt szolgálja. Ám a macskák nem csak kellemes helyzetben dorombolnak, hanem stresszes állapotban, betegségből felgyógyulóban, vagy fájdalmak esetén is. Mivel a dorombolás a macska számára meglehetősen sok energiába kerülő folyamat, ha egy számára nehéz helyzetben erre fordítja az erejét, akkor feltételezhetjük: azért teszi, mert a dorombolás jót tesz neki. A kutatók szerint egyébként a dorombolás valóban segít a macskának a gyorsabb felépülésben. 


A gazdi feszültségét is oldja
A macskagazdik pontosan tudják, milyen hatékonyan oldja a stresszt, ha egy nehéz munkanap után egy doromboló cicát simogathatnak. A dorombolás a macskában endorfint szabadít fel, és az emberre is hasonlóan hat. Mérhetően csökkenti a vérnyomást, és érezhetően oldja az idegi feszültséget. 

A vérnyomás-csökkenés miatt pedig a "macskaterápia" a szívbetegségek megelőzéséhez is hozzájárulhat. A Minnesota Stroke Institute kutatói egy több mint 4000 macskatulajdonos megfigyelésén alapuló vizsgálatra támaszkodva azt állítják, hogy a macskatartás akár 30 százalékkal is csökkentheti a szívroham és más szív- és érrendszeri betegsége kockázatát (bár hozzáteszik, hogy feltehetőleg egy kutyákkal végzett hasonló vizsgálat is ilyen eredményt hozna).

Azzal kapcsolatban is vannak megfigyelések, hogy a fejfájás, sőt, a fájdalmas migrén is enyhül a doromboló cicák közelében. 

Regenerálja a szervezetet
Feltételezések szerint a macskadorombolás 25 és 140 Hz közötti frekvenciája jó hatással van a szervezet öngyógyító folyamataira. Ez a "hangterápia" segítheti a csontok, az ízületek és az inak regenerációját a sérülések után - nem véletlen, hogy a macska csontsérülései viszonylag gyorsan gyógyulnak. Egyes feltételezések szerint a dorombolás a csontritkulás kockázatát is csökkentheti.

A macskák tudományos megfigyelése arra az eredményre jutott, hogy a légzőszervi problémákkal, például nehézlégzéssel küzdő macskák gyógyulását is támogathatja a dorombolás. Valószínűsíthető, hogy emberek esetében is csökkentheti a nehézlégzés tüneteit a dorombolás-terápia - persze csak akkor, ha nem vagyunk allergiásak a macskaszőrre.