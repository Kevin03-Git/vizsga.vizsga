KUTYATARTÁSI TANÁCSOK
TÁPLÁLÁS
Mikor mennyit?
A kölyökkutyákat legkorábban 6-8 hetes korukban választják el anyjuktól. A tejtáplálásról szilárd táplálékra való áttérés fokozatos, ne hirtelen legyen. Ha a kiskutyák már az elválasztás előtti időben is fogyasztanak szilárd táplálékot, akkor bélrendszerük könnyebben alkalmazkodik. Elválasztás után a kölyökkutyának (tehén)tejet adni már nem tanácsos, mert könnyen erjedést, puffadást és hasmenést, sőt ritkán tejallergiát is okozhat. A kölyökkutya 3 hónapos koráig naponta akár 5-ször is kaphat eleséget, majd fél éves korig napi 3-szor, egy éves korig napi 2-szer, később esetleg már napi egyszeri étkezés is megfelelő.

A teljes kifejlettség elérésekor heti egyszer koplalónapot lehet beiktatni, amit elsősorban elhízásra hajlamos kutyáknál javaslok. Eleség ne legyen állandóan a kutya előtt, sőt amit 15 perc alatt nem eszik meg, azt nyugodtan vegyük el tőle. Fontos, hogy az etetés mindig a nagyobb mozgás, játék, séta után történjen. Teli hassal történő intenzívebb mozgással könnyen veszélyes gyomorcsavar alakulhat ki. A táplálék mennyiségét mindig a kutya kondíciójához és aktuális igényéhez mérten adjuk. Szobahőmérsékletű víz mindig folyamatosan legyen a kutya előtt. Betegség esetén meleg keserűtea is adható. A folyadékbevitel kiegészítésére a levesek és főzelékfélék is megfelelőek.

Mit?
A táplálék összeállítása házilag is megoldható, de gyári tápokat és konzerveket is adhatunk kutyánknak. A házikoszt mindig fehérjéből és köretből álljon. Fiatal korban, vemhes állatnál és bizonyos betegségekben 30-40% fehérje lehet a köret mellett. Felnőtt korban már 20-30% fehérje bőven elegendő az eleségben. Bizonyos betegségekben csak egészen kevés fehérjét szabad adnunk. Fehérjeforrásként főleg hőkezelt állati eredetű fehérjék jönnek számításba, bár növényi eredetű fehérjék is adhatók (pl. szója). Nyersen ne adjunk állati eredetű fehérjét. Állati eredetű fehérjeforrásként mindenféle főtt hús (baromfi, marha, sertés, ló, nyúl, bárány, vad), tejtermék (joghurt, kefir, sajt, túró), főtt tojás és halféleségek adhatók. Köretnek főtt rizs, tészta, főzelékek, párolt zöldségek, müzli, puffasztott rizs, pékáru, háztartási keksz, száraz kenyér, gyümölcs, esetleg jól megfőzött krumpli adható. A házikoszt ne legyen fűszeres. A gyári tápokból, konzervekből kutyánk kora, termete alapján pénztárcánk szerint válogathatunk. A száraz tápokat érdemes kevés folyadékkal, levessel nedvessé téve adni, hogy elkerüljük a gyomorban történő puffadásukat. A félnedves tápokat és konzerveket érdemes megmelengetni, semmiképp sem hidegen adni.

Mit ne?
Tisztán csontot nem előnyös adni. Ha csontot etetünk, azt tegyük az etetés után. Ami még előnyösebb, hogy csontos húst adunk a köret mellé, de ilyenkor sem nagy mennyiségben. Csontos húst legkorábban 3-4 hónapos kortól adhatunk, de ebben a korban a fogváltást megkönnyítendő a nagyobb csöves csont (pl. marhalábszár) rágcsálását ajánlom. Szilánkosan törő, éles (pl. baromfi felső kar) illetve egybe lenyelhető csontot (pl. sertés csigolya) ne adjunk. Idősebb kutyának csontot csak kis mennyiségben, óvatosan szabad adni, mivel ilyenkor a bélműködés renyhébb és gyakran a fogazat sem tökéletes.

Nagy mennyiségű csont egyébként fiatalabb állatban is bélsárrekedést okozhat, így ez mindenképp kerülendő. A kölyökkutyák szívesen vesznek szájukba különféle idegen tárgyakat, ezek közül azok veszélyesek, amiket le tudnak nyelni. A lenyelt kisebb játék, kavics, gesztenye, dió, barackmag könnyen bélelzáródást okozhat. A szétrágott takaróból, textíliából származó fonal, cérna, madzag könnyen lefűzheti a beleket.

SÉTÁLÁS
Hányszor?
Kölyökkutyát nem szabad addig sem utcán sétáltatni, sem más olyan helyre vinni, ahol kutyákkal találkozhat, amíg nincs megfelelő védelme a fontosabb kutyabetegségek ellen. A megfelelő immunállapot eléréséhez a kölyökkutyákat jól meghatározott oltási program szerint védőoltásokban kell részesíteni. Optimális esetben, vagyis 6-8 hetes korban elkezdett sorozatoltásokkal, 12-14 hetes korban vihetjük kiskutyánkat először sétálni. Kutyát sétáltatni akárhányszor lehet naponta, de a kutyadolgok elvégzése céljából legalább napi háromszor ajánlatos. A kertben tartott, vagy a kertbe kijáró kutyát is mindenképpen érdemes sétáltatni.

Mikor?
Akármikor sétáltathatjuk kutyánkat, de legalább 8 óránként mindenképpen adjuk meg számára az ürítés lehetőségét. Fontos hogy az étkezés mindig a séta után történjen.

Hol?
Legideálisabb a természetben sétálni, ha ez nehezen megközelíthető, akkor a természetszerű zöldövezeteket, kutyasétáltatókat, parkokat lehet felkeresni. Járványügyi szempontból fontos, hogy eltakarítsuk az ürüléket. Nem szabad engedni, hogy kutyánk más kutya ürülékét, idegen tárgyat felvegyen vagy pocsolyából igyon. Forgalmas helyen fontos a póráz használata. Járműveken a szájkosár használata kötelező. Kisebb testű kutyáknak inkább a hám használata kedvezőbb, nagyobb testűeknek a nyakörv is ideális. A nyakörven jó, ha van egy telefonszámmal, névvel ellátott biléta a veszettség elleni védőoltás bilétája mellett. Vízpartok környékén fokozottabban kell figyelni a járványügyi vonatkozásokra, vagyis a megfelelő védőoltásokra. A természetes vizekben való úsztatás nem veszélytelen, csak fokozatosan, óvatosan tanácsolható. Legjobb először sekély állóvízben, meleg nyáron együtt megmártózni a kutyával. Úsztatáshoz főleg a hosszú lógófülű fajták fülét érdemes felgumizni, füldugót használni. Ráadásul a vízpartoknál és az erdőkben a kullancsveszély is nagyobb, ezért megfelelő kullancsűző használata elengedhetetlen. Kullancs közvetítette Lyme-kór elleni védőoltás is ajánlott. Emellett a rendszeres, széles spektrumú féregűzés szigorú betartása fokozottabban alkalmazandó.

KÜLTAKARÓ ÁPOLÁSÁRÓL
Hogy fürdessük?
A kölyökkutyákat amíg nem mehetnek utcára nem szükséges fürdetni. Ha mégis nagyon koszosak lennének, mert belehemperegtek valamibe, úgy kézmeleg tiszta csapvízzel egy lavórban vagy kádban a kutya mellkasáig érő vízben megfürdethetjük. Ha csak kisebb terület lett koszos, úgy egy vizes törülközővel is tisztára moshatjuk a szőrköntöst. A felnőtt kutyákat is csak akkor érdemes fürdetni, ha koszosak. Általában elég a lábvégeket és a hasaljat lemosni. Ha mégis fürdetjük a kutyánkat, úgy azt leggyakrabban havonta tegyük, mert gyakoribb fürdetés kiszárítja a bőrt. A fürdetéshez egészséges állatnak legfeljebb a sima babasampont ajánlom, semmiképp sem tanácsolom a különféle drága samponokat, amik közül soknak káros hatása lehet az érzékenyebb bőrű állatoknál. Különböző bőrbántalmak esetén viszont kiváló gyógysamponok állnak rendelkezésre. A sampont mindig vízzel felhígítva helyezzük a kutya szőrére, legjobb a fürdővízbe előre belehelyezni. A sampont alaposan mossuk ki kézmeleg csapvízzel. A kutya fejét ne mártsuk vízbe, samponos víz a szembe, a fülbe ne menjen. Fürdetés után puha száraz törülközővel dörzsöljük szárazra a kutyát, majd engedjük, hogy rázza ki magát. Ezután érdemes jól megfésülni, kikefélni. Hűvösebb időben csak egy órás bent tartózkodás után menjünk ki a fürdetés után. A nyakörvet csak teljes száradás után tegyük vissza a kutyára. Ha szőrzet nem fényes, egészséges a fürdetés és kikefélés után, akkor érdemes bőrtápláló vitaminokat adnunk. A bolha- és kullancsirtók használata előtt érdemes fürdetni, hogy jobban bejusson a bőr mélyebb rétegeibe az adott hatóanyag. Ezen szerek használata után viszont néhány napig semmiképp sem tanácsos, hogy vizes legyen a szőr.

Szőrnyírás?
A szőr nyírását egyes kutyafajtákban rendszeresen elvégzik a kutyakozmetikusok. Egészségügyi okokból kiemelném a szem, a száj, a fül, a lábujjak, a végbéltájék megfelelő gondozását, amire előnyösebb állatorvost megkérni. A szem körüli szőrök nem sérthetik a szaruhártyát, a belső szemzug alatt nem egészséges, ha beleszárad a könny a szőrbe. A szájnyílásba lógó szőrök összeragadhatnak a tápláléktól. A hosszabb fülű kutyáknak gyakrabban befülled, begyullad a füle, így ezek gondozására külön oda kell figyelni. A fül belső részének és a lábujjak közti szőrnek a nyírása a toklász (egy fűféle kalásza) bemenetelének megelőzése miatt is fontos. A túlnőtt karmokat rendszeresen nyírni kell. Hosszabb szőrű kutyáknál a végbéltájékot is érdemes kissé kinyírni. Egyes egyedekben a bűzmirigy ürülése nem történik meg a bélsárral, a kutya nehezen ürít, fenekét húzza, „szánkázik”. Ilyenkor a bűzmirigy kiüríttetése az állatorvossal elengedhetetlen.

Egy kutya örökbefogadása az állatmenhelyről

Aki az állatmenhelyről fogad örökbe kutyát, nagy felelősséget vállal. A kutya örökbefogadásának meghatározott feltételei vannak. Először is a családtagoknak is egyet kell érteniük az örökbefogadásban. Amennyiben kertes házban él, úgy kell kialakítania az udvart, hogy a kutya ne szökhessen ki. Az állatmenhelyek kutyái általában kivizsgált, oltott, féregtelenített és kortól függően ivartalanított állatok. Ha az Ön családjában kisgyermekek is élnek, akkor ennek megfelelően, kiegyensúlyozott kutyát válasszon.

A kezdeti idegenkedés teljesen normális

A kutya idegen világba lép, amikor megérkezik otthonába, így időre van szüksége ahhoz, hogy megszokja az új környezetet. Biztosítsa ezt az időt a számára. Amennyiben más állat is él a háztartásban, akkor problémát okozhat az átállás. Megtörténhet az is, hogy a két állat nem képes megszokni egymást. Ilyen esetben meg kell válni az új jövevénytől, amely minden érintettnek fájdalmat jelent.

A kutyatartás nagyon időigényes

Egy kutya örökbefogadásával vállalja, hogy időt fordít az ápolására, a sétákra és a játékra. Teljes szívvel gondozza kutyáját, ne hagyja magára órákon át! A kiskutyák esetében pedig még több időre van szükség a nevelés miatt. A fajtatiszta kutyákat érdemes kutyaiskolába járatni.

A kutyatartás sok pénzbe kerül

A jövendőbeli gazdiknak tisztában kell lenniük azzal, hogy egy kutya bizony sokba kerül. Az eledel, az ápolás és az állatorvosi költségek mind kiadást jelentenek, de a kutyaadóról se feledkezzen meg. Ezen kívül a kutyának szüksége van egy alapfelszerelésre is, amellyel jól érezheti magát. Szüksége van egy fekhelyre, pórázra és nyakörvre, ápolási eszközökre és játékokra. Az autóba való kutyapléd és a szállítódoboz is elengedhetetlen tartozékok. Mindez egy szép nagy összeget tesz ki. Mielőtt örökbe fogadna egy kutyát, írjon egy pro-kontra listát. Amennyiben azt állapítja meg, hogy anyagilag nem engedheti meg egy kutya tartását, akkor mondjon le az adoptálásról.

Gyakorlati tanácsok kezdő kutyatartóknak
Cikkek · december 28.
Kezdő kutyatartók részéről számtalan kérdés merül fel, mikor a kiskutya a családba érkezik. Mivel kell etetni? Milyen oltások kell megkapjon? Mire kell figyelni? Mikor lehet levinni az első sétákra? Ezekre és még más kérdésekre is választ ad a cikk.

Gyakorlati tanácsok kezdő kutyatartóknak
A kutyatartás nem a kiskutya megvásárlásával kezdődik. Alaposan fel kell készülni, hogy az első pillanattól kezdve ne sok gondot, hanem sok örömöt jelentsen az új jövevény. Ki kell találnunk mekkora, milyen temperamentumú, milyen fajtájú, kiskutyát akarunk. Egy otthonülő ember például ne vizslát vegyen, mert alapvetően különbözni fog az aktivitásuk, a mozgásigényük. Ez a fajta jó választás viszont egy sokat kiránduló, aktív életet élő természetjárónak, vagy egy vadásznak.

Meg kell beszélnünk a családdal, hol lesz a kiskutya helye, miből fog enni, inni, hova visszük majd állatorvoshoz. Fontos előre tisztázni, mikor kinek a feladata lesz sétáltatni, mert a kutyának mindegy, hogy vasárnap van, mindegy, hogy esik az eső, ha eljött az idő , sétálni kell.

Arra is gondoljunk, hogy szerencsés esetben ezeket a feladatokat akár 15 éven keresztül kell nap mint nap megoldanunk.

A kiskutya kiválasztásánál, ha fajtatiszta ebet választunk, ajánlott megnézni több tenyésztőt, és attól vásárolni, ahol nem 50-60 idegesen csaholó, vagy a ketrec végében megbúvó kutya van kis koszos kennelekben elhelyezve, hanem ahol viszonylag kisszámú, de rendezetten tartott, rendszeresen féreghajtott, szemlátomást kiegyensúlyozott, „boldog” kutyákat találunk.

Mindenképpen érdeklődjünk a szülők különböző, a fajtára jellemző örökletes betegségeket kizáró állatorvosi szűrővizsgálatokról, és ne elégedjünk meg a szóbeli ígéretekkel, ezeknek feltétlen írásos formában is létezniük kell. Ha szükséges, már most kérjünk segítséget leendő állatorvosunktól.

Nagyon szép dolog, ha menhelyről fogadunk örökbe árva kutyákat, ilyenkor azonban készüljünk fel arra, hogy nem feltétlen tudjuk, mekkorára fog nőni a kölyök, ha pedig felnőtt egyedet fogadunk örökbe, valószínűleg már vannak olyan kialakult tulajdonságai, szokásai, amiket nem tudunk gyökeresen megváltoztatni. Bőségesen kárpótolhat minket viszont az ilyen kutya mindent felülmúló ragaszkodása, ha végre szerető gazdára lel...

Az első nap teendői
Amikor elhozzuk a kölyköt az alomból számos dolgot kell vele együtt magunkkal hoznunk:

meg kell kapjuk a törzskönyvét -ha törzskönyves
az oltási könyvét benne az eddigi féreghajtásokkal , esetleges oltásokkal, orvosi kezelésekkel
minden információt az eddigi életéről, szokásairól, táplálkozásáról, tudnunk kell mit szeret, mitől fél stb.
Egy rongyot vagy játékot átitatva az anyja és a testvérei szagával- ez sokat segíthet átvészelni számára az elválás utáni első órákat, amikor az egész eddigi élete a feje tetejére áll...
És végül, de nem utolsósorban egy pár napra elegendő tápot abból a fajtából amit eddig evett, mert a hirtelen váltás súlyos hasmenés forrása lehet. Ha erre nincs lehetőség, tudjuk hogy meg hogy milyen tápot vagy táplálékot evett és otthon igyekezzünk fokozatosan átállítani a gyomrát az új fajta tápra, ha ez változni fog.
Amikor hazaérünk - bár nehéz megállni- ne lásson neki az egész család a kiskutyával való intenzív foglalkozáshoz, hagyjunk neki időt, hogy felfedezze az új környezetét, megnyugodjon, kínáljuk meg kevés táplálékkal, vízzel, és biztosítsuk neki nyugodt környezetet, hogy az őt ért fáradalmakat kipihenhesse. Várjuk meg amíg ő kezdeményezi a velünk való kapcsolatfelvételt, ami néha csak néhány percet , de félősebb kutyáknál akár egy-két órát is igénybe vehet.

Oltások, parazita ellenes kezelések
kiskutyák első oltásai A kiskutya elhozatalát követő nap látogassuk meg állatorvosunkat (Ha van rá lehetőség kérjünk időpontot, hogy ne kelljen az első alkalommal hosszabb időt várakoznunk! Rendelőnkben mindenképp előzetes időpont egyeztetése szükséges!).

Ilyenkor megtörténik az első vizsgálat az eseteleges egészségügyi problémák kiszűréséré (köldöksérv, rejtett heréjűség, szívzörej stb.), féreghajtót, bolha és kullancs elleni készítményt kapunk a különböző parazitás fertőzések kezelésére, és megelőzésére, valamint feltehetjük kérdéseinket ( Ne felejtsünk el listát írni kérdéseinkről, különben valami biztosan kimarad).

Az első oltásra legalább egy hetet várnunk kell, mert a környezetváltozás nagy stresszel jár kutyánknak, ami gátolhatja a szervezet oltásra adott válaszát. Az esetleges lappangó fertőző betegségek is az első héten jelentkezhetnek, illetve ha változtatunk a kiskutya táplálásán, nagyon gyakran alakul ki hasmenés, ami miatt megint csak nem szerencsés a vakcinázás megkezdése.

Az oltások (egyik lehetséges) sorrendje
6-8 hetesen : kombinált vakcina ( szopornyica, Parvovírusos bélgyulladás, Leptospira, kennel köhögés, fertőző májgyulladás)
2 hét múlva: kombinált vakcina ismétlése
12 hetesen: veszettség elleni vakcina(kötelező)
2 hét múlva: kombinált vakcina ismétlése
Ezután jöhetnek az esetleges egyéb oltások (pl. Lyme-kór és kennel köhögés elleni vakcina). Az egyes oltások között két hét teljen el, minimálisan ennyi idő szükséges az immunrendszernek az oltás „feldolgozására”!

A veszettség elleni oltást az első beadását követően 6 hónapon belül meg kell ismételni!

Ezután két héttel ajánlott a kombinált vakcina ismétlése, ezt követően már csak évente szükséges a velleni (kötelező) és kombinált vakcina ismétlése

Féreghajtás eleinte 10-14 naponta, majd negyedévente. Kullancs és bolha elleni kezelés: Rendszeresen, a használt készítmény használati utasításában írt időszakonként.

Táplálás
Kiskutyák helyes táplálásaNagyon fontos, hogy a kölyökkutya az első napokban ugyan azt egye, amit a tenyésztőnél megszokott. A táplálék változása (mint minden változás) egy stresszhelyzetet jelent a szervezetnek, ezt nem jó egyszerre időzíteni az anyától és a testvérektől való elszakadás okozta stresszhelyzettel.

Pár nap után elkezdhetünk az eddigi táplálékba belekeverni egy keveset (maximum 20 %-ot) abból a táplálékból amivel etetni fogjuk a kutyát. Minden nap egyre többet keverünk bele, míg végül 4-5 nap alatt fokozatosan átállunk az általuk választott tápra.

Véleményünk szerint a legjobb ha egy jó minőségű, a méretének, és korának megfelelő száraz tápot etetünk kedvencünkkel, amiben minden számára szükséges tápanyag és vitamin megtalálható, tehát semmilyen kiegészítő vitaminra , ásványi anyagra nincs szüksége.

Nagyon fontos , hogy a nagyra növő kölyökkutyáknak, a nekik speciálisan összeállított (Large breed) tápot vásároljuk, melyek a CSÖKKENTETT energia és kalciumtartalmuknál fogva egy lassabb, kiegyensúlyozottabb növekedést biztosítanak, mely segíti az egészséges ízületek kialakítását. Ezeknek a kutyáknak mindennemű csonterősítő kalciumtabletta adása SÚLYOS HIBA!

3 hónapos korig napi négyszer, 3 és 6 hónapos kor között háromszor , fél éves kor után kétszer etessünk! A gyártó által előírt napi adagnál többet ne adjunk! Ne hagyjunk a kutya előtt egész nap táplálékot, ha valamit nem fogyasztott el 20-30 perc alatt, azt vegyük el tőle. Asztaltól soha ne etessük, az étkezései között - a jutalomfalatokat leszámítva - ne etessük! A csont etetését a kölyköknél mellőzzük!

Séta
A kiskutya (a fent vázolt oltási sor esetén) a veszettség oltást követően számít védettnek  a legfontosabb fertőző betegségekkel szemben. 

Egészségügyi szempontból eddig az időpontig nem ajánlatos olyan helyre vinni, ahol idegen kutyák járnak. Más szempontok miatt (szobatisztaság , szocializáció) viszont nem jó, ha ilyen sokáig lakásban tartjuk, illetve ha nem találkozik idegen kutyákkal, ezért arra a kérdésre, hogy sétáltassuk-e ezekben a hetekben, nem lehet minden szempontból helyes választ adni.

Talán leghelyesebb ha visszük olyan helyekre, ahol viszonylag kis kockázat mellett ismerkedhet a világgal, és a legfogékonyabb korszakában kapcsolatokat létesíthet más kutyákkal és emberekkel. Ilyen kis kockázatú hely lehet például egy zárt kert (itt kóbor, vagy ismeretlen kutyák nem járnak), ahol ismerős, oltott kutyával találkozhat.